ระบบจัดการพัสดุของหอพัก
DORMITORY PACKAGE MANAGEMENT SYSTEM
	โครงงานนี้มีวัตถุประสงค์เพื่อพัฒนาเว็บแอปพลิเคชันสำหรับจัดการพัสดุในหอพัก เพื่ออำนวยความสะดวกแก่ผู้ใช้งานหลักทั้งหมด 3 กลุ่ม ได้แก่ เจ้าของหอพัก เจ้าหน้าที่พัสดุ และผู้เช่า โดยมุ่งเน้นการเปลี่ยนกระบวนการจัดการพัสดุจากระบบเอกสารที่มีข้อจำกัดด้านความถูกต้องและความปลอดภัย มาเป็นระบบดิจิทัลที่สามารถติดตาม ตรวจสอบ และยืนยันตัวตนผู้รับพัสดุได้อย่างมีประสิทธิภาพ
	การออกแบบระบบเริ่มจากการศึกษาปัญหาและวิเคราะห์กระบวนการทำงานของเจ้าหน้าที่พัสดุ พบว่าการจดบันทึกข้อมูลลงบนกระดาษขาดความน่าเชื่อถือและยากต่อการตรวจสอบย้อนหลัง และเสี่ยงต่อการสูญหาย จึงได้มีการพัฒนาเว็บแอปพลิเคชันที่สามารถรองรับอุปกรณ์ได้หลากหลาย เพื่อให้รองรับทุกกลุ่มผู้ใช้งาน โดยมีฟังก์ชันหลัก เช่น การเพิ่มและจัดการข้อมูลพัสดุ การแจ้งเตือนผู้เช่า การแสดง QR code เพื่อยืนยันตัวตน และการเก็บประวัติการรับพัสดุ
	เว็บแอปพลิเคชันนี้ถูกออกแบบให้มีการจำกัดสิทธิ์การเข้าถึงตามบทบาทของผู้ใช้งาน โดยเจ้าของหอพักสามารถจัดการข้อมูลหอพักและผู้ใช้งานทั้งหมด เจ้าหน้าที่พัสดุสามารถจัดการรายการพัสดุรวมถึงการนำจ่ายพัสดุ และผู้เช่าสามารถตรวจสอบรายการพัสดุของตนเองและใช้ QR code เพื่อยืนยันการรับพัสดุ โดยการพัฒนาโครงการนี้ช่วยลดความผิดพลาดจากการกรอกข้อมูลด้วยมือ เพิ่มความโปร่งใสในกระบวนการการเข้ารับพัสดุ และเพิ่มประสิทธิภาพในการบริหารจัดการพัสดุของหอพัก รวมถึงสามารถตรวจสอบประวัติการเข้ารับพัสดุได้อย่างมีประสิทธิภาพ
คำสำคัญ: เว็บแอปพลิเคชัน, การจัดการพัสดุ, หอพัก, การยืนยันตัวตน, ระบบดิจิทัล